

saturnalia:
Vi kjenner lite til festivalens tidlige historie. Festivalen lignet den greske festivalen Kronia, som ble feiret til ære for titanen Kronos (Saturn) i begynnelsen av den attiske kalenderen (tilsvarer juli-august). Den romerske historikeren Livius (59 fvt.–17 evt.) hevdet at både Saturns tempel i Roma og festivalen Saturnalia ble etablert i 496 fvt., etter romernes seier i slaget ved Regillus, men historikere betviler at dette stemmer. Festivalen skal ha gått gjennom flere endringer opp gjennom historien. I det første århundre fvt. varte festivalen i syv dager. Under keiser Augustus (keiser 27 fvt.–14 evt.) ble feiringen redusert til tre dager, men senere ble det bestemt at den skulle vare i fem dager.
Festivalen 
Feiringen ble innledet med at en statue av Saturn, hvis føtter var bundet fast resten av året, ble frigjort. Guden ble derfor sannsynligvis sett på som en frigjøringsgud og nyplatonikeren Plotin (205–270 evt.) tolket riten som en frigjøring av sjelen. Det ble også ofret til Saturn foran hans tempel på Forum Romanum. Etter en reform av festivalen som følge av et nederlag mot karthagerne i slaget ved Trasimene-sjøen i 217 fvt., ble det også arrangert en stor bankett for folket.
Saturnalia var en munter fest. Alle hadde fri og man samlet seg i hjemmene. Samfunnsnormene ble snudd på hodet noe som ga feiringen et karnevalsk preg. Slaver fikk fri eller ble for anledningen likestilt med sine herrer. De kunne spise, kle og oppføre seg med større frihet enn resten av året. Det ble innstiftet en liksomkonge, med tittelen Saturnalius princeps, som var herre over festlighetene som besto av god mat og drikke, leker og sang. Man sendte også gaver til hverandre. Gavene kunne være betydelige, for eksempel fra keiseren til embetsmennene, men var oftest små, av symbolsk art (vokslys, småfigurer).
Festivalen var populær, den romerske poeten Catull (84-54 fvt.) omtaler festivalen som «de beste av dager» (14.15). Den ble feiret selv etter at kristendommen ble den dominerende og eneste tillatte religionen i Romerriket i det fjerde århundre evt., da under navnet Brumalia. Man antar at Brumalia ble feiret helt opp til det sjette århundre evt.
Saturnalias videre liv 
Saturnalia ses på som en av tre romerske festivaler som påvirket innholdet i den kristne julefeiringen som ble etablert først på 300-tallet. I tillegg til Saturnalia hentet den kristne julefeiringen elementer fra feiringen til Sol Invictus og Kalendae-feiringene som var korte feiringer ved starten av hver måned. Til tross for at det teologiske innholdet er ulikt, kjenner vi igjen mange av elementene fra Saturnalia i den kristne julefeiringen. Den kristne julen feires på samme tid av året og var også tradisjonelt en populær folkelig feiring fylt med leker, god mat og drikke. Den norrøne julen ble også feiret på samme tid, som en markering av at det gikk mot lysere tider, og det er mye som tyder på at også dette var en feiring som varte i flere dager i hjemmet. Karnevalspreget, hvor samfunnets normer blir snudd på hodet for en kort periode, kjenner vi fra julefeiringer i visse deler av Frankrike og England i middelalderen og fram til tidlig renessanse. Utvelgelsen av en Herre over festlighetene var også et trekk ved julefeiringen i ulike deler av Europa, særlig i Frankrike og Sveits. Skikken med å gi hverandre gaver er i dag en del av julefeiringen.
Norrøn juleblot:

Blot var trolig det viktigste ritualet for tilhengerne av den norrøne religionen i vikingtiden. Ved blotene ble gjenstander, dyr eller mat og drikke ofret til guder og makter for å styrke dem og bidra til å opprettholde balansen i verden. Det som ble blotet, ble kalt blotfe. En sentral del av blotet var et felles festmåltid av kjøtt fra offerdyrene og øl og mjød. Måltidet skapte fellesskap både mellom deltagerne og mellom mennesker, guder og andre makter.
Blotene kunne være private, eller store offentlige arrangementer, ofte arrangert av personer med høy sosial status i samfunnseliten. Selve seremonien ble trolig ledet av religiøse spesialister som hadde ansvar for at blotene ble riktig utført i henhold til sed og skikk. På Island ble slike spesialister kalt gòde eller en gydje.
Blot ved årstider og kriser 
I Ynglingasaga forteller Snorre om tre årlige blot: Sent på høsten ble det blotet for godt år, Joleblotet ble holdt midtvinters for den kommende avlingen, og Sigersblot ble holdt om våren for krigslykke. I tillegg til de faste blotene ble det blotet ved spesielle livssituasjoner og kriser som fødsel og begravelser, krig og hunger.
Blotene ble holdt til ære for gudene, men også andre makter som diser og alver. De mest kjente av disse er diseblot og alveblot. Diseblotene ble holdt for mytiske kvinnelige vesener, blant andre åsynjer, valkyrjer og norner. Alveblotene var sterkt knyttet til dyrking av forfedre. Et slikt blot blir beskrevet i Austrfararvisur i Olavssagaene. Her omtales alveblotet som en årlig religiøs fest knyttet til ætten og forfedrene.
Steder for blot 
Blotet av kong Domalde som i følge Ynglingatal ble blotet i Uppsala, slik den svenske maleren Carl Larsson forestilte seg det.
Midvinterblot 
Av Carl Olof Larsson/Nasjonalmuséet i Stockholm. 
Lisens: Falt i det fri (Public domain) 
Blot kunne foretas under åpen himmel eller i hus. Slike steder, både plasser under åpen himmel og bygninger, kunne kalles horg, ve eller hov. Blot og andre riter kunne også holdes i spesielle lunder som ble ansett som hellige. Lunder har også en plass i den norrøne mytologien, slik som Hoddmimes holt, hvor Liv og Livtrase gjemmer seg under ragnarok, og Barre-lund, hvor Frøy og Gerd forenes. I skriftlige kilder nevnes det to særlig viktige religiøse bygninger: et i Uppsala i dagens Sverige og ett på Mære i dagens Trøndelag.
Blotene på Lade 
I Håkon den godes saga fortelles det om blotene på Lade. Lade var ladejarlenes hovedsete, og her hadde Håkon Sigurdsson Ladejarl et hov. I dette hovet var det satt opp figurer av Tor og av slektens spesielle beskyttere Torgerd Hølgabrud og hennes søster Irpa.
Alle bøndene i området kom sammen her for å blote og hadde med seg mat og øl. Det ble ofret alle slags dyr, men hester er særskilt nevnt i sagaen. Blodet fra dyra ble smurt på gudefigurene, veggene i og utenfor hovet og også på deltagerne. Kjøttet ble tilberedt i kjeler som hang over ilden i midten av hovet til et felles festmåltid. Snorre forteller i sagaen at det ble drukket mange skåler: først for Odin, så for kongen, deretter for Njord og Frøy, deretter for venner og forfedrene. Til slutt tok mange også en Brageskål, som var en skål for storverk og skaldskap.
Blotene i Uppsala 
Misjonæren Adam av Bremen skrev rundt år 1070 at det fantes et tempel i Uppsala. Det var dekorert med gull, og inni stod det tre figurer: Tor i midten med Odin og Frøy på hver sin side. Hvert niende år skal Svearne ha holdt et stort blot i tempelet i Uppsala. Da ble det ofret ni vesener av hankjønn, og kroppene ble hengt opp i en hellig lund. Under seremoniene ble det sunget sanger som den kristne Adam av Bremen mente var så uanstendige at han ikke ville gjengi dem. Han var også opprørt over at de kristne må kjøpe seg fri for å slippe å delta i blotene.
Menneske som blot-offer 
Kong Domalde ble, i følge Snorre, blotet fordi han ble holdt ansvarlig for flere uår.
Domalde ofres 
Av Erik Werenskiold (1855 -1938). 
Lisens: Falt i det fri (Public domain) 
Bloting av mennesker er nevnt flere ganger i skriftlige kilder og kan også tolkes ut av arkeologisk materiale. Det er derfor mulig at slike ofringer kan ha forekommet. Det kan ha vært blotet krigsfanger og treller, men også høytstående personer kan ha vært blotet. Kongelige personer ble holdt ansvarlig både for godt år og uår. Derfor kunne de selv bli ofret ved uår eller andre kritiske situasjoner. Blotene av Ynglingekongene Olav Tretelgja og Domalde, som Snorre beretter om i Ynglingatal, er eksempler på dette.
Et eksempel på menneskeofring ved en kritisk situasjon finnes i Jómsvikinga saga. I følge sagaen skal Håkon Sigurdsson Ladejarl ha ofret sin sju år gamle sønn Erling til slektens guddommelige beskytter Torgerd Hølgabrud. Da det så ut som om han skulle tape slaget ved Hjørungavåg, gikk han i land og ba Torgerd Hølgabrud om hjelp mot at han ofret sønnen.
Misjonæren Adam av Bremen skrev om blotene i Uppsala og forteller at både dyr og mennesker ble blotet ved å bli hengt i et tre. Innholdet i denne skildringen får støtte av et motiv bestående av et tre med hengende mennesker, avbildet på et billedteppe i Osebergfunnet.
Kilder 
Norrøne skrifter som de islandske sagaene skildrer flere ganger blot og andre rituelle handlinger. Imidlertid er de fleste av disse tekstene skrevet ned flere hundre år etter at kristendommen ble innført og praksisen rundt blot opphørte. Forfatterne var ofte påvirket av sitt eget kristne livssyn og kjennskap til seremonier utført i kirker. Likevel har en sterk muntlig fortellertradisjon bidratt til at de norrøne skriftlige kildene kan ha stor verdi som kilder.
Enkelte skriftlige kilder er samtidige eller nær i tid til hendelsene de beskriver. Blant de viktigste er Adam av Bremen sin Gesta Hammaburgensis ecclesiae pontificum, som skildrer blotene i Uppsala, og reiseberetningene til araberen Ibn Fadlan og perseren Ibn Rustah. Disse beskriver blant annet religiøse riter blant rusfolket, norrøne grupper som hadde bosatt seg langs elvene i det nåværende Russland tidlig på 900-tallet.
Det arkeologiske materialet er også viktig for kunnskap om blotene. Særlig viktige er graver som vitner om ritualer i forbindelse med døden. Graver med mer enn én person blir av flere arkeologer tolket som en ofring av et menneske som var tenkt å skulle følge en avdød i graven. Gravgodset kan også gi mye informasjon, slik som rester av en billedvev funnet i Oseberggraven. Blant motivene er et tre med hengte mennesker som kan tolkes som en gjengivelse av menneskeofring.
Bildesteiner er interessante kilder, og noen av dem viser scener fra mytologi og kult. En stein fra Lärbro i Gotland i Sverige viser en menneskeofring. Offeret utføres med et spyd, og ravner og en valknute indikerer at offeret er til ære for Odin.
